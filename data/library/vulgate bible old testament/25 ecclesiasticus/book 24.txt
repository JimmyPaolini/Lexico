sapientiae laus sapientia laudabit animam suam et in Deo honorabitur et in medio populi sui gloriabitur
et in ecclesiis Altissimi aperiet os suum et in conspectu virtutis illius gloriabitur
in medio populo exaltabitur et in plenitudine sancta admirabitur
in multitudine electorum habebit laudem et inter benedictos benedicetur dicens
ego ex ore Altissimi prodivi primogenita ante omnem creaturam
ego in caelis feci ut oriretur lumen indeficiens et sicut nebula texi omnem terram
ego in altis habitavi et thronus meus in columna nubis
gyrum caeli circuivi sola et in profundum abyssi penetravi et in fluctibus maris ambulavi
et in omni terra steti et in omni populo
et in omni gente primatum habui
et omnium excellentium et humilium corda virtute calcavi et in his omnibus requiem quaesivi et in hereditate eius morabor
tunc praecepit et dixit mihi creator omnium et qui creavit me requievit in tabernaculo meo
et dixit mihi in Iacob inhabita et in Israhel hereditare et in electis meis ede radices
ab initio ante saeculum creata sum et usque ad futurum saeculum non desinam et in habitatione sancta coram ipso ministravi
et sic in Sion firmata sum et in civitate sanctificata similiter requievi et in Hierusalem potestas mea
et radicavi in populo honorificato et in parte Dei mei hereditas illius et in plenitudine sanctorum detentio mea
quasi cedrus exaltata sum in Libano et quasi cypressus in monte Sion
et quasi palma exaltata sum in Cades et quasi plantatio rosae in Hiericho
quasi oliva speciosa in campis et quasi platanus exaltata sum iuxta aquam in plateis
sicut cinnamomum et aspaltum aromatizans odorem dedi quasi murra electa dedi suavitatem odoris
et quasi storax et galbanus et ungula et gutta et quasi libanus non incisus vaporavi habitationem meam et quasi balsamum non mixtum odor meus
ego quasi terebinthus extendi ramos meos et rami mei honoris et gratiae
ego quasi vitis fructificavi suavitatem odoris et flores mei fructus honoris et honestatis
ego mater pulchrae dilectionis et timoris et agnitionis et sanctae spei
in me gratia omnis vitae et veritatis in me omnis spes vitae et virtutis
transite ad me omnes qui concupiscitis me et a generationibus meis implemini
spiritus enim meus super melle dulcis et hereditas mea super mel et favum
memoria mea in generatione saeculorum
qui edunt me adhuc esurient et qui bibunt me adhuc sitient
qui audit me non confundetur et qui operantur in me non peccabunt
qui elucidant me vitam aeternam habebunt
haec omnia liber vitae testamentum Altissimi et agnitio veritatis
legem mandavit Moses in praeceptis iustitiarum et hereditatem domui Iacob et Israhel promissionis
posuit David puero suo excitare regem ex ipso fortissimum in throno honoris sedentem in sempiternum
qui implet quasi Phison sapientiam et sicut Tigris in diebus novorum
qui adimplet quasi Eufrates sensum qui multiplicat quasi Iordanis in tempore messis
qui mittit disciplinam sicut lucem et adsistens quasi Geon in die vindemiae
qui perficit primus scire ipsam et infirmior non investigavit eam
a mari enim abundavit cogitatio eius et consilium illius abysso magna
ego sapientia effudi flumina
ego quasi tramis aquae inmensae de fluvio ego quasi fluvius Doryx et sicut aquaeductus exivi a paradiso
dixi rigabo meum hortum plantationum et inebriabo pratus mei fructum
et ecce facta est mihi tramis abundans et fluvius meus propinquavit ad mare
quoniam doctrinam quasi antelucanum inlumino omnibus et enarrabo illam usque in longinquo
penetrabo inferiores partes terrae et inspiciam omnes dormientes et inluminabo sperantes in Deo
adhuc doctrinam quasi prophetiam effundam et relinquam illam quaerentibus sapientiam et non desinam in progenies illorum usque in aevum sanctum
videte quoniam non soli mihi laboravi sed omnibus exquirentibus veritatem