noli facere mala et non te adprehendent
discede ab iniquo et deficient mala abs te
non semines mala in sulcis iniuriae et non metes ea in septuplum
noli quaerere ab homine ducatum neque a rege cathedram honoris
non te iustifices ante Deum quoniam agnitor cordis ipse est et penes regem noli velle videri sapiens
noli quaerere fieri iudex nisi si valeas virtute inrumpere iniquitates ne forte extimescas faciem potentis et ponas scandalum in agilitate tua
non pecces in multitudinem civitatis nec te inmittas in populum
neque alliges duplicia peccata nec enim in uno eris inmunis
noli esse pusillanimis in anima tua
exorare et facere elemosynam non despicias
ne dicas in multitudine munerum meorum respiciet Deus et offerentem me Deo altissimo suscipiet munera mea
non inrideas hominem in amaritudine animae est enim qui humiliat et exaltat circumspector Deus
noli amare mendacium adversus fratrem tuum neque amico similiter facias
noli velle mentiri omne mendacium adsiduitas enim illius non bona
noli verbosus esse in multitudine presbyterorum et non iteres verbum in tua oratione
non oderis laboriosa opera et rusticationem ab Altissimo creatam
non te reputes in multitudine indisciplinatorum
memento irae quoniam non tardabit
humilia valde spiritum tuum quoniam vindicta carnis impii ignis et vermes
noli praevaricari in amicum pecunia differenti neque fratrem carissimum auro spreveris
noli discedere a muliere sensata et bona quam sortitus es in timore Dei gratia enim verecundiae illius super aurum
non laedas servum operantem in veritate neque mercennarium dantem animam suam
servus sensatus dilectus quasi anima tua non defraudes illum libertate neque inopem derelinquas illum
pecora tibi sunt adtende illis et si sunt utilia perseverent apud te
filii tibi sunt erudi illos et curva illos a pueritia illorum
filiae tibi sunt serva corpus illarum et non ostendas hilarem faciem tuam ad illas
trade filiam et grande opus feceris et homini sensato da illam
mulier si est tibi secundum animam tuam non proicias illam et odibili non credas te in toto corde
honora patrem tuum et gemitus matris tuae ne obliviscaris
memento quoniam nisi per illos non fuisses et retribue illis quomodo et illi tibi
in tota anima tua time Deum et sacerdotes illius sanctifica
in omni virtute dilige eum qui te fecit et ministros eius non derelinquas
honora Deum ex tota anima tua et honorifica sacerdotes et propurga te cum brachiis
da illi partem sicut mandatum est tibi primitiarum et purgationis et de neglegentia purga te cum paucis
datum brachiorum tuorum et sacrificium sanctificationis offers initia sanctorum
et pauperi porrige manum tuam ut perficiatur propitiatio et benedictio tua
gratia datus in conspectu omnis viventis et mortuo non prohibeas gratiam
non desis plorantibus in conrogatione et cum lugentibus ambula
non te pigeat visitare infirmum ex his enim in dilectione firmaberis
in omnibus operibus tuis memorare novissima tua et in aeternum non peccabis